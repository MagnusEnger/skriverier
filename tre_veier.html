<!DOCTYPE html>
<html>
<head>
<title>Tre veier til fri programvare</title>
<meta charset="UTF-8">
</head>
<body>

<h1>Tre veier til fri programvare</h1>

<p>Jeg har ikke startet Libriotech for å bli rik, tro du meg. Motivasjonen har vært å få holde på med noe jeg liker, og fordi jeg tror bibliotek i Norge kan yte bedre tjenester til sine kunder/brukere ved å ta i bruk fri programvare. Den beste måten et bibliotek kan ta i bruk fri programvare på er dersom biblioteket har, eller kan bygge opp, den kompetansen som trengs. Dette gir biblioteket full tilgang til fordelene knyttet til alle de fire friheten fri programvare gir.</p> 

<p>Problemet for veldig mange norske bibliotek er at de ikke har ressursene (kunnskap, tid og interesse til å erhverve seg nødvendig kunnskap) som trengs for å gjøre alt på egenhånd. En løsning på dette er at et firma, som mitt, tilbyr tjenester knyttet til fri programvare, slik at alle bibliotek kan ta del i ihvertfall en god del av fordelene med fri programvare, mot en fornuftig betaling. I det siste har det slått meg at det også finnes en tredje vei...</p>

<p>Pr i dag vet vi at det er noen ganske store og flere litt mindre bibliotek i Norge som er interessert i fri programvare generelt og Koha spesielt, men som vel sitter litt på gjerdet og funderer på når og hvordan de skal begynne å dyppe tærne i vannet.</p>

<p>Hva om disse bibliotekene gikk sammen og dannet en organisasjon, et konsortium, som hadde til hensikt å yte tjenester knyttet til fri programvare for sine medlemmer? Dersom bibliotekene puttet de pengene de i dag bruker på biblioteksystemet sitt inn i konsortiet ville konsortiet kunne ansette både og 2 og 3 personer som kunne ta seg av disse tjenestene. Fordelene kunne være at man</p>

<ul>
<li>lipper slitsomme anbudsprosesser
<li>får sine tjenester fra noen som ikke er et privat firma med profitt som mål og egne agendaer, men som er underlagt bibliotekenes direkte kontroll (gjennom et styre)
<li>man kan "slå sine pjalter sammen" og bygge opp et slagkraftig kompetansemiljø på fri programvare og "bibliotekdata"
</ul>

<p>Konsortiet kunne feks ha disse oppgavene:</p>

<ul>
<li>drift av biblioteksystem (Koha, kanskje Evergreen) og hjemmesider (WordPress, Joomla, Drupal) for medlemmene (dette kunne være en slags "basis-pakke")</li>
<li>drift av annen fri programvare (MediaWiki, VuFind, Kete...)</li>
<li>utprøving og utredning av annen fri programvare med tanke på bruk i norske bibliotek</li>
<li>tilpassing og utvikling av fri programvare</li>
<li>oppsett og support av Linux publikumsterminaler</li>
<li>noe tid avsatt til "forskningsprosjekter" av typen Pode o.l.</li>
<li>oppdragsvirksomhet på vegne av bibliotekene, der bibliotekene enten har en årlig pott med timer som de disponerer bruken av, eller at de betaler for å få oppdrag utført på timebasis</li>
</ul>

<p>Dersom flere bibliotek etter hvert blir med i konsortiet vil man antagelig kunne redusere beløpene hvert bibliotek bidrar med, litt avhengig av hvilket aktivitetsnivå bibliotekene ønsker i konsortiet.</p>

<p>Av norske forbilder har vi kanskje BIBSYS og Biblioteksentralen, i USA NEKLS (http://www.nekls.org/about/) som leverer Koha til sine medlemmer og Georgia Public Library Service/PINES (http://www.georgialibraries.org/public/pines.php) som er de som satte i gang Evergreen-prosjektet.</p>

<p>Ville det gjøre det lettere for bibliotek å satse på fri programvare enn en situasjon der feks jeg sitter med et kommersielt firma som skal konkurrere med andre, mer etablerte, kommersielle firmaer?</p>

<hr>
<p>Magnus Enger, <a href="http://libriotech.no/">Libriotech</a>. 2011-02-25.</p>

</body>
</html>